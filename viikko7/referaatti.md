Tein tiivistelmän tekstistä LEAN PRIMER (Craig Larman ja Bas Vodde):

Lean on peräisin Japanista, Toyota nimiseltä yritykseltä. Keskeisiä periaatteita Leanissa ovat työntekijöiden arvostus ja kunnioitus, jatkuva työnteon kehittäminen (kaizen), hukkatyön minimointi tai kokonaan poistaminen prosessista, jotta saadaan tuotettua optimaalisella teholla asiakkaille arvoa kuitenkaan ylikuormittamatta työntekijöitä. Leanissa on tärkeää, ettei asiakasta vaivata yrityksen sisäisillä asioilla, vaan pyritään tuottamaan asiakkaan tilaama tuote tai palvelu nopeasti ja tehokkaasti. Työn sujuvuutta pyritään tehostamaan esimerkiksi siten, että jokaisella työntekijällä on mahdollisuus katkaista tuotantoprosessi, jos hän havaitsee siellä työtehoon vaikuttavan ongelman. Näin ongelmiin päästään puuttumaan mahdollisimman aikaisessa vaiheessa. Tuotteita ei varastoida, vaan tuotetaan kysynnän mukaan (Pull-metodi), jolloin vähennetään ylituotannosta johtuvaa hävikkiä ja turhaa työtä. Leanissa on tärkeää, että myös johtajat ovat osaavia käytännön töissä ja voivat koska tahansa mennä tuotantotasolla katsomaan (go-see), miten asiat sujuvat ja tarvittaessa voivat itsekin tehdä käytännön muutoksia. Leanin ytimenä voisi ajatella olevan muutos ja sen mukana eläminen, eli koskaan ei ole eikä tule valmista prosessia.
